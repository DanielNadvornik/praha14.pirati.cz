---
title: Koalice na Praze 14 skončila 
author: Jaroslav Verner
authorId: verner.jaroslav
image: posts/koalice-skoncila.jpg
tags: 
 - Program
 - Koalice
---
Spojené síly pro Prahu 14 v pátek 18. června oznámily rozpad svého zastupitelského klubu. Koalici tvořenou TOP 09, STAN a KDU-ČSL opustili zastupitelé zvoleni za TOP 09 pro zásadní neshody v pojetí řízení gescí a dlouhodobou nefunkčnost zastupitelského klubu. Zároveň odvolávají své podpisy pod koaliční smlouvou. Piráti jako koaliční partner Spojených sil pro Prahu 14 a ODS tak byli postaveni před hotovou věc.

“Neshody v rámci klubu Spojených sil pro Prahu 14 panovaly dlouhodobě, nicméně dosud neměly tak velký dopad na fungování koalice jako nyní. 
I z tohoto důvodu jsme doufali, že dojde k urovnání těchto vnitroklubových sporů a bude možné i nadále spolupracovat v rámci stávající koalice ve prospěch občanů Prahy 14. 
Bohužel to se nyní jeví jako už zcela nereálné,” komentuje situaci předseda zastupitelského klubu Pirátů Jaroslav Verner. Vzhledem k rozpadu jedné ze smluvních stran koaliční smlouvy, a v jeho důsledku i ztrátě většiny hlasů v Zastupitelstvu MČ Praha 14, nemají Piráti jinou možnost, než považovat tuto koaliční smlouvu za neplatnou. 

S tím se nyní otevírá prostor pro vyjednávání se všemi relevantními subjekty o možnosti nalezení nové fungující koalice, která dovede Prahu 14 do voleb na podzim roku 2022.
“Piráti jsou zároveň připraveni i na možnost, že k takovéto shodě nedojde a stanou se opoziční stranou, ” dodává Verner s tím, že je pro klub důležité zachování kontinuity směřování v gescích pod vedením pirátských členů Rady.
Spojené síly pro pro Prahu 14, ODS a Piráti podepsali koaliční smlouvu 31. 10. 2018. Piráti v Radě zodpovídají za oblasti dopravy a dopravních investic, ochranu veřejného prostoru proti vandalství, sociální péči, zdravotnictví a komunitní plánování sociálních služeb.
